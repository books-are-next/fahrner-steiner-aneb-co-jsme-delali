<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>steiner_aneb_co_jsme_delali-27</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="steiner_aneb_co_jsme_delali-27" xml:lang="cs-CZ">
		<div class="Z-kladn--textový-r-meček">
			<p id="_idParaDest-26" class="MLP_uroven2_kapitola">Opravdový úsměv</p>
			<p class="MLP_text_bez1radku">V&#160;září jsem nastoupil už jenom do jednoho divadla. Prázdniny jsou v&#160;souborech často dobou přestupů a&#160;do našeho divadla nastoupila mladá talentovaná herečka Renata. Ano, byla to moje spolužačka, ta, se kterou jsem kdysi prorážel mantinel.</p>
			<p class="MLP_text">Zanedlouho šéf někomu slíbil dramatický přednes. K&#160;zahájení vernisáže nebo něco takového. S&#160;omluvným úsměvem to hodil na mne. Já sám recitovat neumím, obcházel jsem tedy herce. Všichni se samozřejmě vymlouvali a&#160;já se jim nedivil. Jet v&#160;pátek odpoledne recitovat do nějakého vystrkova!</p>
			<p class="MLP_text">Ale Renata mne zachránila. Řekla, že kdysi přednášela moc ráda a&#160;určitě si ještě na něco vzpomene. Šéf byl nadšený a&#160;slíbil nám proplatit diety a&#160;benzín. V&#160;pátek brzy po obědě jsme vyrazili, a&#160;když jsme se vraceli, pomalu se stmívalo.</p>
			<p class="MLP_text">Když ze zpáteční cesty zbývalo necelých dvacet kilometrů, stáli na návsi jedné vesnice chlapci a&#160;děvčata v&#160;krojích. Bylo to za prudkou zatáčkou, jel jsem pomalu, krojovaní kluci nám přehradili cestu. Stáhl jsem okénko a&#160;ptal se, co si přejí. Jeden z&#160;nich zvedl demižon, smál se, že mají dnes hody a&#160;že si s&#160;námi chtějí připít. Byli už trochu opilí. Vysvětloval jsem jim, že řídím, ale oni se jen smáli. Renata natáhla ruku po skleničce a&#160;přiťukla si s&#160;nimi. „Ještě za řidiče!“ naléhali ogaři a&#160;strkali dovnitř dolitou sklenku. „Ale pak už nás pustíte,“ smála se Renata. „Přísaháme,“ křičeli kluci.</p>
			<p class="MLP_text">Rozjížděli jsme se pomalu, vytahoval jsem okénko. „Kdyby něco, večer je v&#160;sokolovně zábava!“ volali za námi hodovníci. Když jsme byli za vsí, Renata se najednou rozesmála. Tak úplně uvolněně, radostně, že jsem to už dlouho neslyšel. Pak jsme se mlčky blížili k&#160;domovu.</p>
			<p class="MLP_text">Lampy na ulicích už svítily. Přijížděli jsme ke kruhovému objezdu a&#160;Renatin smích se ve mně pořád ještě ozýval. Projel jsem objezdem kolem dokola. Pak ještě jednou. A&#160;ještě. Celkem třikrát. Potom jsem odbočil zpátky na výpadovku a&#160;Renata neprotestovala. Už za tmy jsme dojeli až k&#160;sokolovně.</p>
			<p class="MLP_text">Nikdo nás tu neznal, ani ti opilí kluci, kteří už dávno zapomněli, že nás vlastně pozvali. Sedli jsme si přesto k&#160;jednomu volnému stolu. Nevadilo nám, že na nás občas někdo pokukoval. Objednal jsem kávu, upíjeli jsme ji a&#160;dívali se kolem.</p>
			<p class="MLP_text">Začala hrát krojovaná hudba a&#160;krojované páry předváděly nám neznámé tance. Pak spustila kapela polku a&#160;všichni od stolů vstávali do kola. Renata mne vzala za ruku a&#160;odtáhla mne na parket. Tančili jsme, já se snažil a&#160;Renata mne vedla. Vedla mne dobře a&#160;já najednou nemusel myslet na kroky a&#160;v&#160;tu ránu jsem si uvědomil, že držím v&#160;rukou pevné, pružné tělo a&#160;že cítím, jak se pod tenkou látkou hýbe.</p>
			<p class="MLP_text">Byl to dlouhý, nastavovaný valčík, ale nakonec stejně skončil, všichni se vraceli ke stolům, jenom my jsme ještě chvíli stáli a&#160;bylo to jako tenkrát s&#160;Lucií, když jsme se poprvé drželi za ruce na vagónu a&#160;váhali se pustit. Renata zvedla hlavu, upřela na mne oči a&#160;usmála se; podruhé v&#160;životě mi věnovala onen úsměv, který možná ještě někde leží natočený v&#160;policejních archivech.</p>
		</div>
</body>
</html>