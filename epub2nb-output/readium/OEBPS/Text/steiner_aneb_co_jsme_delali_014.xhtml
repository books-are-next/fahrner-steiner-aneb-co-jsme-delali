<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>steiner_aneb_co_jsme_delali-11</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="steiner_aneb_co_jsme_delali-11" xml:lang="cs-CZ">
		<div class="Z-kladn--textový-r-meček">
			<p id="_idParaDest-10" class="MLP_uroven2_kapitola">Dědečkovy koše</p>
			<p class="MLP_text_bez1radku">V&#160;kovomatu v&#160;Lysé stávaly proutěné koše. Pletl je se svou ženou můj dědeček Steiner. Když se vrátil domů, po mnoha letech promarněných v&#160;zákopech a&#160;za ostnatým drátem, snažil se dohonit, co zameškal, snažil se být užitečný.</p>
			<p class="MLP_text">Dostal sice jen podřadnou práci, ale dělal ji, jak nejlépe uměl. Když přišel ze zaměstnání, hrál si doma s&#160;dětmi, snažil se je vždycky vyslechnout a&#160;spravedlivě rozsoudit jejich spory. A&#160;tatínek, když na dědečka později vzpomínal, vyprávěl o&#160;něm možná právě proto pokaždé se slzami v&#160;očích a&#160;nikdy neřekl táta nebo otec, vždycky jedině „můj tatínek, když ještě žil“.</p>
			<p class="MLP_text">Vchod do Steinerovic dvora se uzavíral velkou plechovou bránou a&#160;za ní byl jejich svět. Když strýčkové trochu vyrostli a&#160;hrávali kopanou, plechová vrata byla branka a&#160;každý gól ohlašovalo do ulice plechové dunění.</p>
			<p class="MLP_text">Nakonec dědečkovi, protože si nikdy nestěžoval a&#160;nikdy se ne­schovával, když bylo potřeba v&#160;továrně něco udělat, svěřili nákladní auto. Pro dědečka to bylo velké vítězství, cennější než ta, která musel vybojovat za války. S&#160;velkou péčí se pak o&#160;náklaďák staral. Dokonce tak dobře, že se o&#160;něm začalo mluvit jako o&#160;velkém znalci motorů, a&#160;jednoho dne soused zabouchal na plechová vrata a&#160;poprosil dědečka, jestli by mu nespravil motorku.</p>
			<p class="MLP_text">Dědeček měl takovou radost, že s&#160;ním lidé zase mluví, že ten motocykl byl pak jako nový a&#160;soused několikrát přišel dědečkovi děkovat. Od té doby dědeček dvakrát týdně odpoledne nechával otevřená vrata a&#160;lidé mu vozili porouchané motorky, dědeček postavil vzadu na dvoře boudu, které se říkalo dílna, a&#160;v&#160;té dílně mopedy, skútry a&#160;jiné stroje opravoval.</p>
			<p class="MLP_text">Ve dnech, kdy byla vrata otevřená, nedala se hrát na dvoře kopaná, ale to nevadilo, protože všichni strýčkové byli v&#160;dílně a&#160;dívali se dědečkovi pod ruce. Jenom můj tatínek se tou dobou už vzadu za domem učil svá kouzla s&#160;míčem. Strýčkové už dávno pracovali v&#160;autoservisech, když měl dědeček mozkovou mrtvici a&#160;na jednu půlku těla ochrnul. Dostával od státu invalidní důchod, ale nedokázal zůstat nečinný. Chodíval do dílny a&#160;neochrnutou levačkou se snažil pracovat, jenže to bylo marné: věci si nemohl pořádně přidržet ani upnout do svěráku a&#160;levá ruka byla přeci jen nešikovná.</p>
			<p class="MLP_text">Jednou šla babička kolem dílny a&#160;viděla ho oknem. Stál u&#160;ponku, snažil se marně opracovat pilníkem nějakou součástku, ta mu stále unikala po stole a&#160;dědeček plakal. Babička mlčela, ale přemýšlela, jak dědečkovi pomoci, a&#160;nakonec se naučila plést proutěné koše.</p>
			<p class="MLP_text">Udělala základní osnovu a&#160;tu držela, zatímco dědeček do ní nemotornou levou rukou pomalu vplétal pruty. Seděli skloněni nad prací, takže se občas dotýkali hlavami, několik let.</p>
			<p class="MLP_text">Nad jedním košem do sebe dědeček s&#160;babičkou opět drcnuli hlavou, dědeček se usmál a&#160;položil hlavu babičce na rameno.</p>
			<p class="MLP_text">Po chvíli nad střechou zahoukala siréna a&#160;do pěti minut přijeli na kolech do dvora všichni strýčkové, ačkoli chodili do práce a&#160;byli už velcí, stáli na dvoře a&#160;plakali a&#160;dědečkova duše se vznášela nad nimi.</p>
		</div>
</body>
</html>