<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>steiner_aneb_co_jsme_delali-22</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="steiner_aneb_co_jsme_delali-22" xml:lang="cs-CZ">
		<div class="Z-kladn--textový-r-meček">
			<p id="_idParaDest-21" class="MLP_uroven2_kapitola">Touha</p>
			<p class="MLP_text_bez1radku">Můj tatínek měl odjakživa velkou potřebu mne bránit a&#160;ta potřeba přetrvala, i&#160;když jsem vyrostl a&#160;měl už silnější ruce než on.</p>
			<p class="MLP_text">Když jsem v&#160;prvním ročníku na katedře dramaturgie a&#160;režie na­zkoušel své první představení, muselo se pak to představení zahrát před diváky a&#160;profesory, kteří měli zhodnotit a&#160;zvážit, jestli jsou studenti zralí postoupit do vyššího ročníku.</p>
			<p class="MLP_text">Tenkrát mezi diváky seděl i&#160;můj tatínek, který možná deset a&#160;možná dvacet let nebyl v&#160;žádném divadle, ale nemohl si nechat něco takového ujít. Když se představení hodnotilo, vynikal výřečností mezi profesory jeden, kterému se obzvlášť nelíbilo.</p>
			<p class="MLP_text">Profesor měl ale velikou, skoro osudovou smůlu, protože představení bylo komedie, a&#160;tatínek, který se samozřejmě rozhlížel, co lidé práci jeho syna říkají, ho zahlédl se smát. Několikrát! A&#160;ten samý člověk teď tvrdil, že představení není vyvážené, že není stylově čisté, že ho brzdí některé dialogy a&#160;že je dlouhá expozice!</p>
			<p class="MLP_text">Tomu všemu tatínek nerozuměl, ale jemu bylo jasné, že se nejedná o&#160;nic jiného než o&#160;útok na jeho syna, útok prolhaného padoucha, kterého jasně odhalil, protože ho viděl se smát. Bylo jasné, kde je dobro, kde je zlo i&#160;co je potřeba udělat, protože lékaři kdysi museli tatínkovi téměř úplně oddělit hlavu od těla a&#160;smrt měla tatínka z&#160;několika stran dobře ohlídaného, ale tatínek jí unikl. Unikl jí, aby mne mohl chránit, aby mi mohl stát v&#160;případě potřeby se svou velkou pěstí po boku.</p>
			<p class="MLP_text">Tatínek vstal a&#160;přihlásil se do diskuse. Padouch byl chvíli zmatený a&#160;nevěděl, co laikovi odpovědět. Pak se mu snažil vysvětlit, že se lidé mohou zasmát i&#160;při špatné komedii, ale tatínek byl připravený nenechat se opít rohlíkem. Dříve než mu v&#160;tom mohl kdokoli zabránit, srazila padoucha jeho těžká pěst.</p>
			<p class="MLP_text">Přestože se mne takhle pokusil zachránit, postoupil jsem tenkrát do dalšího ročníku a&#160;dodnes, kdykoli potkám někoho ze svých bývalých profesorů, nezapomene se zeptat i&#160;na mého tátu.</p>
			<p class="MLP_text">Nemusím říkat, jak se tvářil, když jsem se vrátil do Kostelce zmlácený z&#160;demonstrace. Maminka o&#160;mne pečovala a&#160;otec mne navštěvoval každý den a&#160;vypadal jak plamen pomsty. Jinak sedával v&#160;pivnici Tunel a&#160;zvažoval všechna pro a&#160;proti. Seděl, nad ním visely fotografie, na kterých pózoval s&#160;číslem sedm v&#160;těch nejslavnějších dobách svého klubu, a&#160;pil jenom čaj, což znamenalo, že jeho morálka je nezvýšitelná. Není divu, že když přišel sedmnáctý listopad, měl tatínek už dávno svou pevnou strategii a&#160;byl okamžitě připraven.</p>
			<p class="MLP_text">Osmnáctého listopadu 1989 ráno otevřel tatínek brány po obou stranách ulice a&#160;se svou lokomotivou vjel přesně doprostřed. Pak vypnul motor a&#160;stáhl jedno okénko, ale bytelné dveře do kabiny měl dobře zamknuty. V&#160;kabině měl zásoby pití i&#160;jídla, ale továrna měla v&#160;tom okamžiku zásobu bavlny jen na několik dní, pak by se práce musela zastavit. Otec pronikavě zahoukal na výstražnou sirénu a&#160;začal obléhat továrnu.</p>
			<p class="MLP_text">První tři týdny revoluce bydlel tedy tatínek ve své lokomotivě. Byla to moderní lokomotiva a&#160;měla v&#160;palubní desce zabudované rádio, které měl skoro pořád zapnuté. Sem mu nosili všelijak namnožené tiskoviny a&#160;on je buďto rovnou četl lidem, anebo je rozdával. Na zábradlí vlála naše vlajka se skvrnou od červeného vína na bílém poli a&#160;vedle ní se větral otcův spacák. Jen občas táta odcházel. Kromě důvodů, které si můžete domyslet, ještě chodíval na vrátnici telefonovat.</p>
			<p class="MLP_text">Otec mi z&#160;vrátnice každý den telefonoval na DAMU. Chtěl zaručeně nejčerstvější zprávy. Hlavně se ptal, co se má dělat, jestli pořád jen řečnit a&#160;rozdávat letáky, což nemůže přece stačit, nebo něco jiného, jenže&#160;– co?</p>
			<p class="MLP_text">Odpověď nedostával. Jen letáky. Seděli jsme na DAMU a&#160;na všechny strany a&#160;všemi způsoby rozesílali zprávy, že pořád ještě protestujeme. Protestovali jsme, protože jsme nevěděli, co doopravdy dělat, protestovali jsme, ačkoli jsme chtěli dělat něco mnohem víc.</p>
			<p class="MLP_text">Konečně jsem se dostal za Honzou. Byl přímo u&#160;zdroje, přímo ve štábu revolučního výboru, seděl na židli mezi psacími stroji, kopírkami a&#160;stohy prohlášení a&#160;letáků a&#160;bez přestání to všechno množil. Lidé létali a&#160;přenášeli ty stohy sem a&#160;tam, některé ubývaly a&#160;místo nich narůstaly pod Honzovýma rukama jiné.</p>
			<p class="MLP_text">Zeptal jsem se ho, co jiného se dá v&#160;tuhle chvíli dělat než rozesílat stohy takových papírů, a&#160;on vstal a&#160;odvedl mne k&#160;oknu a&#160;velice dlouho a&#160;pečlivě si čistil brýle. Čekal jsem klidně, protože bylo jasné, že Honza, můj starý kamarád, mi nemůže říci nic jiného než pravdu.</p>
			<p class="MLP_text">A&#160;dozvěděl jsem se, že všichni vydávají letáky a&#160;prohlášení a&#160;chodí řečnit na shromáždění, ale ve skutečnosti nevědí, co přesně a&#160;co lepšího dělat, jenom doufají, že se snad něco stane a&#160;dobro zvítězí, protože nakonec jediné, co máme a&#160;co můžeme postavit proti všem milicím a&#160;jejich štítům a&#160;pancéřovým autům, naše jediná zbraň je touha. Přesně tak to řekl.</p>
			<p class="MLP_text">Pak odešel na shromáždění a&#160;stál úplně vzadu za těmi, kteří četli další prohlášení. Lidé jásali. Statisíce lidí. Zabírala to televize. Zase vydali prohlášení, jenom to. A&#160;následujícího dne vláda padla.</p>
		</div>
</body>
</html>