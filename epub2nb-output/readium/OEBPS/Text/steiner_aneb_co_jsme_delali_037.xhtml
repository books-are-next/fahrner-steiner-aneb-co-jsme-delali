<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>steiner_aneb_co_jsme_delali-34</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="steiner_aneb_co_jsme_delali-34" xml:lang="cs-CZ">
		<div class="Z-kladn--textový-r-meček">
			<p id="_idParaDest-33" class="MLP_uroven2_kapitola">Větev</p>
			<p class="MLP_text_bez1radku">Nakonec pan primář Cejn přesluhoval. Trochu se mu stářím třásly ruce a&#160;při úterních operacích raději nechával maminku za sebe dělat některé drobné zákroky. Když odešel do penze, maminka za ním chodila každý den, protože potřeboval, aby se o&#160;něj někdo postaral.</p>
			<p class="MLP_text">Přišlo jí to úplně samozřejmé, protože nikdy nepřestoupila do jiného mužstva a&#160;byla zvyklá starat se o&#160;stárnoucí pacienty. Ale jednou, když měla u&#160;pana Cejna zase vzorný pořádek, se najednou zatočila jako kdysi před mnoha lety se mnou v&#160;náručí, než jsme šli vyhlížet tatínka. A&#160;uvědomila si, že už je dlouho, vlastně velmi dlouho šťastná.</p>
			<p class="MLP_text">Krátce nato se nás rozhodla navštívit. Přišel jsem jí otevřít a&#160;prý jsem se na ni usmál nevyspalýma očima. Obě děti celé noci křičely. Jednomu rostly zuby a&#160;druhé bylo nemocné. A&#160;maminka najednou zapomněla na všechny ty roky, kdy na mne žehlila a&#160;vařila a&#160;prala a&#160;já s&#160;ní promluvil tak nanejvýš půl slova a&#160;bylo ze mne cítit pivo a&#160;kouř, když jsem se vracel zpátky z&#160;pivnice Tunel. Náhle dostala chuť mne pohladit po tváři jako kdysi, když jsem byl ještě úplně malý, a&#160;já neuhnul. Od té doby k&#160;nám maminka jezdila častěji a&#160;pomáhala nám s&#160;dětmi.</p>
			<p class="MLP_text">Chlapci se jeden po druhém učili první kroky. Drápali se před dům a&#160;stejně jako jejich dědečkovi, který se kdysi učil plavat, jim nezáleželo na stylu. Bylo to plazení a&#160;trochu lezení a&#160;náznaky chůze, cokoli, co je mohlo dostat pod strom před domem.</p>
			<p class="MLP_text">Stačila trocha nepozornosti a&#160;seděli pod ním. Na počasí jim nezáleželo, seděli pod ním třeba v&#160;dešti a&#160;křičeli vzhůru svoje: Toto! „Toto“ bylo jediné slovo, které v&#160;té době kromě slova „máma“ uměli, a&#160;opakovali ho, dokud jsem je nezvedl a&#160;nepověsil na nejspodnější větev. Pak byli spokojení, měli své „Toto“, kterým označovali téměř celý svět. Musel jsem je úplně pustit, chtěli viset sami. Smáli se a&#160;výskali do poslední chvíle, dokud je neopustily síly, dokud neprolétli vzduchem, aby je zachytila moje náruč.</p>
		</div>
</body>
</html>